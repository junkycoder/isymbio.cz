---
title: Informace Národní rady zdravotně postižených
date: 2013-04-30
---

Informace k jednání poslanecké sněmovny o sociálních kartách a příspěvvcích zdravotně postiženým  
  
Vážení přátelé,  
  
Ůna květnové schůzi Poslanecké sněmovny se mimo jiné bude také rozhodovat o dvou zákonech, které nás velmi zajímají. Je to návrh zákona, kterým se mění zákon č. 329/2011 Sb., o poskytování dávek OZP a dále zákon č. 108/2006 Sb., o sociálních službách. Tento návrh předložila paní poslankyně K. Klasnová a další poslanci a vrací způsob posuzování nároků na jednotlivé dávky na průkazy OZP zpět do podoby, která platila před 1. lednem 2012. Tento zákon je veden v Poslanecké sněmovně jako Sněmovní tisk 893.  
  
Poslanecká sněmovna dále na své schůzi, která začíná 7. května 2013, bude projednávat v prvním čtení senátní návrh zákona, kterým se zrušuje karta sociálních systémů. Tento návrh zákona je veden v Poslanecké sněmovně jako Sněmovní tisk 813. Bylo by velmi dobré, kdybyste právě nyní oslovili písemně i návštěvami Vaše poslance a požádali je, aby oba návrhy podpořili do druhého čtení.  
  
Vážení přátelé, jak jsem Vám již psal, připravuje NRZP ČR společně s KDU-ČSL happening před hlavním vchodem MPSV ČR na téma skarta a zázračné uzdravování – Lurdy. Chceme touto formou společně upozornit na skutečnost, že paní ministryně L. Müllerová zatím nedala příkaz k tomu, aby byla zastavena distribuce skaret. Ačkoliv je zřejmé, že skarty skončí, tak Úřady práce v některých místech pořád nutí občany k převzetí skaret. Chceme tímto ukázat na nezákonnost postupu Úřadu práce a také chceme ukázat na to, jak nesmyslně jsou posuzovány podle nových pravidel potřeby osob se zdravotním postižením. Zvu Vás na tento happening, který se koná v úterý 7. května 2013 v 11 hodin před hlavním vchodem MPSV ČR, ulice Na Poříčním právu 1/376, 128 00 Praha 2. U ministerstva je menší parkoviště, kde se dá parkovat. Na happeningu chystáme menší překvapení.  
  
Vážení přátelé, v této souvislosti Vás chci upozornit na velmi důležitou věc. V současné době je téměř jisté, že skarty budou končit. Proto prosím nereagujte na žádné výzvy Úřadu práce, abyste si převzali skarty. I když paní ministryně doposud odmítá zastavit jejich distribuci, tak máme zjištěno, že některé Úřady práce už z vlastní vůle skarty nenabízejí. Tudíž je zbytečné, abyste přebírali něco, co pravděpodobně do budoucna nebude existovat.