---
title: KDD v B.Note
date: 2025-07-07
---
Letní čtení s b.note: Nově přímý přístup do Knihovny digitálních dokumentů!  
Léto je tady a s ním i nová verze softwaru 1.3 pro braillský řádek b.note, která potěší především všechny čtenáře!  
Díky spolupráci se společností Eurobraille a týmem KDD (Knihovna digitálních dokumentů) vám v těchto dnech přinášíme možnost přímo vyhledávat, stahovat a číst knihy i časopisy z této knihovny – přímo v zařízení, bez nutnosti používat počítač nebo mobilní telefon.  
Ať už vyrážíte na chalupu v jižních Čechách, cestujete vlakem za babičkou nebo si užíváte klid u moře někde v cizině, b.note vám teď umožní mít celou knihovnu po ruce. Stačí být připojený k internetu přes Wi-Fi – a pak už můžete listovat stránkami oblíbené beletrie, historických článků nebo třeba magazínů o technologiích. Po stažení navíc můžete číst i zcela offline – tedy i na místech, kde lišky dávají dobrou noc a internetový věk ještě nedorazil.  
Díky pokročilým možnostem filtrování lze knihy a časopisy vyhledávat podle názvu, autora, nakladatelství, roku vydání, nebo si zobrazit jen ty nejnovější přírůstky. A po stažení si je samozřejmě rovnou přečtete přímo ve vašem b.note – bez nutnosti převodu či přenášení souborů.  
Tímto děkujeme společnosti Eurobraille za skvělou implementaci podpory knihovny do b.note a pracovníkům KDD za jejich pomoc a podporu během testování a ladění funkcionality.  
Věříme, že vám tahle letní novinka zpříjemní prázdniny, rozšíří obzory a umožní vychutnat si četbu oblíbených knih a časopisů kdykoli a kdekoli.  

Krásné léto přeje tým Symbio.
